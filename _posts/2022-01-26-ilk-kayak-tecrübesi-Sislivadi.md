---
layout: post
title: İlk Kayak Tecrübesi (Sisli Vadi)
categories:
  - Gezi, spor, doğa
tags: kayak spor
published: true
---

# Kayak mı?
Çocukların paten, kaykay, scooter, bisiklet, vb. çeşitli araçlara merakı var. Ben de destekliyorum dışarıda yaptıkları etkinlikleri. Mahallemiz kışın kızak için de oldukça elverişli olduğundan kızak kültürümüz de oldu biraz. Kayak konusunda da meraklandı çocuklar ama maliyeti nedeniyle hiç yaklaşamamıştık. Sonra karne hediyesi isteyince biz de bir sene boyunca başka karne hediyesi istememe şartı ile kayak denemek istedik. Gerçekten de maliyetli bir spormuş. Bu yazıda fikir vermesi için bazı maliyetleri ve ipuçlarını paylaşmak istiyorum.

## İlk defa kayak yapacaklar için lazım olacak olan temel 3 şey:
1. Eğitici
1. Pist
1. Kiralamacı (kayak takımı ve kıyafet)

# İpuçları
1. Yeni başlayacaklar için havanın yağışsız olmasını önerdi bize görüştüğüm kişiler. Gayet te mantıklı geldi. Kar yağarken hele rüzgar da varsa çok keyifli olmayabilir eğitim aşaması.
1. Mümkünse eğitim ile başlanması mantıklı geliyor bana. Tesisler de hoca ayarlayabiliyor. Ben önce hoca buldum, internetten bakarak falan. Sonra ona malzemeyi nereden bulacağımızı, nasıl giyineceğimizi, tesis/pist bilgilerini falan sordum. Hatta hocanın referansı ile aradığım kiralamacı ondan dolayı %20 indirim yaptığını söyledi. Genelde hocalar, kiralamacılar ve tesisler iletişim halindeler sanırım.
1. Eğer hoca ile anlaşılacaksa erken saatte randevu almakta fayda var. Sabah gidip mesela 3'e kadar oynayıp 3'te eğitime başlayıp, 4'te eğitimi bitirip 1 saat sonra da pist kapanınca insan üzülebilir. Biz, pistin açıldığı saat için randevu aldık. ranevu için de birkaç gün önceden ayarlamakta fayda var.
1. Yeni başlayanların poposu kar ile fazla aşina olacağından su geçirmeyen pantolon önemli. Düşme miktarına göre montun da su geçirmemesi tercih sebebi. Bu nedenle biz bu ikisini kiralamayı düşündük. Kiralamacı arkadaş, kask ve gözlüğe yeni başlayanlarda ihtiyaç olmadığını söyledi. Zaten hızlı gidilmeyecek.
1. "Kayak takımı"; birer çift kayak, kayak botu ve baton (sopa) içeriyor.
1. Pistleri kullanabilmek için para verilmesi gerekiyor. Aslında pistten ziyade yukarı çıkmak için kullanılan araçlar (telesiyej, t-bar, vb.) için para veriliyor. Bu parayı **skipass** denen kart sayesinde alıyorlar. Tam gün fiyatı ₺200 gibi bir şey iken yarım gün fiyatı ₺175 gibi oluyor.
1. Pistleri genelde oteller işletiyor. Kalabalık zamanda (haftasonu, sömestr tatili, vb.) günübirlik müşteri almak istemiyorlar haklı olarak. Gece konaklamalı olarak gitmek te ateş pahası. Bunu hesap etmek lazım. Bizim gittiğimiz pist işletmesi otel olmadığı için zaten konaklama yoktu ve bu sorun olmadı. Ama öncesinde telefonla günübirlik kullanım için aradığım birkaç yerden red cevabı aldım.
1. Kayak kiralamacısı (_yol süresi hariç_) 40 dakika önce dükkanda olmamızı söyledi. 2 yetişkin, iki çocuğu hazırlamak 40 dakika sürermiş.
1. Evden hangi kıyafetlerle çıkacağımız konusunda kafam karışıktı. Elde ettiğim bilgilere göre termal içlik yeterli gibi. Bir de kar eldiveni varsa o da durumu idare eder sanırım.

# Sisli Vadi
Kartepe'ye 5km mesafede _nispeten küçük_ bir tesis. Daha çok ailecek eğlence ve eğitim için tasarlanmış. Eğitim için az eğimli ve kısa mesafeli (galiba ~150m) pistleri var. Toplam 4-5 tane farklı pisitn uzunluğu ise 700 metre olarak belirtilmiş web sitesinde. Kızak, şambrel gibi araçlar kiralayabiliyorlar. Yemek te var. <https://www.kartepesislivadi.com/>

İsteyenler için anlaşmalı kayak hocaları da var. İnternet'te tesisin kendi yayınladığı ve müşterilerin yayınladığı videolar da var.

Pistler 10.00 - 17.00 arasında açık. Eğitim alınırsa; 1 saat ders alınıyor. Frenleme öğrendikten sonra pistte yukarı çıkılıyor hoca ile. Bir kere kaydıktan sonra kişi kendi devam ediyor. Gün içerisinde hoca yine oralarda olduğu için ücretsiz danışmanlık verebiliyor :)

# Maliyet (2022 ocak)
1. **₺400** Kayak hocası ve pist kullanımı. Kişi başı ₺500 diyorlar ama pazarlığa biraz açık gibi. Grup olunca fiyat düşüyor. Sisli Vadi'nin bir avantajı da bu fiyata eğitimden sonra gün boyunca pisti de kullanabilmek.
1. **₺100** Kayak takımı kirası
1. **₺100** Kıyafet (alt+üst) kirası

Eğitim olmadan sadece pist kullanmak için fiyatlar internette var. Ülkenin farklı yerlerindekş tesislerde ₺140-₺350 arası değişiyor günlük fiyat. Kartepe'de 2022 Oak için ₺200 mesela. Bazıları online alınca daha ucuz oluyor. Bazılarında 7 yaşa kadar çocuk indirimli oluyor. Hafta içi, sonu şeklinde de fiyat değişebiliyor. Önceden kontrol etmekte fayda var.
